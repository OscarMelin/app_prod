<!DOCTYPE html>
<html>
    <head>
    </head>
    <body>
        <div class="mainColumn">
            <div class="articleContent cf">
                <div class="articlePreamble">
                    <div style="margin: 0em 2px; background-color: #ffffff; height: 100%; text-align: left; padding-left: 3px;">
                        <p>Att göra i trädgården i december.</p>
                    </div>
                </div>
                <div id="ctl00_ctl00_AllContent_Columns_AD1stColumnOAS1_ad" class="ad-cont  burt-unit" style="overflow: hidden; display: none;">
                </div>
                <div class="articleBody">
                    <div>
                        <div id="lipsum">
                            <div>
                                <p><strong>Plantera tulpaner. </strong>I många trädgårdsbutiker är det rea på tulpanlökar, och det är fortfarande idé att sätta dem – om de ser bra ut. Sätt lökar av tulpan och rysk blåstjärna på friland om tjälen ännu inet gått i jorden. Annars kan du köpa några 50 liters påsar med såjord och lägga ut i ett 5 cm tjockt lager på den frusna marken. Sätt ut tätt med lökar med 2 cm mellanrum och lägg på 10–15 cm såjord över dem. Vattna <strong>inte</strong>!</p>
                                <p><strong>Mata vinterfåglarna! </strong>Placera utfodringsstället så att du lätt kan se dina matgäster från t ex köksfönstret.</p>
                                <p><strong>Både bok- och eklöv</strong> är bra material som vintertäckning runt ömtåliga träd, buskar och perenner. Om du har tillgång till boklöv kan du också blanda dem i till exempel orkidékomposten (jorden). Eklöv innehåller väl mycket garvsyra. Löven ska vara torra och så lite nedbrutna som möjligt.</p>
                                <p><strong>Nu är det tid att driva</strong> fram <strong>tazetter</strong>, <strong>julros</strong> och<strong> liljekonvalj</strong>. Tazetter tar 4–6 veckor på sig, julros 3 veckor, och liljekonvalj behöver 2 veckor för att drivas till blomning.  <br> <br> <strong>Håll koll på granen</strong> och äpplena, ställ dem inte för nära dina snittblommor eller krukväxter.   <br> <br> <strong>Det finns mycket att hämta</strong> från den egna trädgården att pynta med till helgen. Kvistar av järnek, mahonia, barrväxter, ormhassel, korallkornell och trollpil blir vackra i vas, i julgruppen och i hemmagjord dörrkrans.  <br> <strong><br> I adventstid</strong> – traditionella julblommor står på inköpslistan. Låt även orkidéer få vara med. Många orkidéer blommar nu, till exempel kalante, juvelorkidé, och palettorkidé. Varför inte göra en julgrupp med en blommande orkidé tillsammans med någon vacker bladgrön krukväxt, spansk mossa och vanlig grön mossa som ofta finns att köpa på påse till advent.  <br> <strong><br> Titta regelbundet över lagrade äpplen</strong>. Ta bort frukt som har fått fläckar och frukter som börjar bli mjuka. Glöm inte att ta fram och bjuda på den egenodlade frukten i julhelgen.   <br> <br> <strong>Ta ett varv runt trädgården</strong> då och då under vintern och se efter så att vintertäckning av växterna ligger på plats och att gnagskydden fortfarande sitter där de ska. Se också över presenningar på trädgårdsmöbler och krukor så att de är säkert förankrade.  <br> <br> <strong>Inneväxterna behöver extra omsorg</strong> i den torra vinterluften. Fram till slutet av februari är en tuff tid för många krukväxter. Dagsljuset minskar och påslagna element gör inomhusluften torr. Duscha krukväxterna i badrummet med ljummet vatten. Det finns praktiska och diskreta växtbelysningar som hjälper krukväxterna att ta sig igenom den mörka årstiden med alla bladen i behåll.<br> <br> <strong>Det nya årets nya frökataloger</strong> har redan börjat komma. Missa inte att beställa kataloger, och sedan även fröer som du vill så. Frökataloger är också perfekt inspirationsläsning i vintermörkret – beställ gamla fröfavoriter och prova spännande frönyheter.  <br> <br> <strong>Amaryllis och hyacinter </strong>i kruka som har ränt i höjden och böjer sig, kan du skära av och använda som snittblommor. Sätt en gummisnodd runt stjälken, längst ner, så rullar stjälken inte upp sig. Trä den ihåliga stjälken över en blompinne om blomman behöver stadgas upp i vasen.</p>
                            </div>
                        </div>
                    </div>
                </div>
            </div>
        </div>
    </body>
</html>


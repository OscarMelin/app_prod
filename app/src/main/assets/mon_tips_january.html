<!DOCTYPE html>
<html>
    <head>
    </head>
    <body>
        <div class="mainColumn">
            <div class = "articleContent">
                <div class="articlePreamble">
                    <p class="articlePreamble">Saker att göra och check-lista för trädgården i januari. Vi håller  efter vad snö och stormar kan orsaka, och börjar planera för årets projekt.</p>
                </div>
                <div id="ctl00_ctl00_AllContent_Columns_AD1stColumnOAS1_ad" class="ad-cont  burt-unit" style="overflow: hidden; display: none;">
                </div>
                <div>
                    <h3>Gå en inspektionsrunda i trädgården</h3>
                    <p>Kolla över dina <strong>gnagskydd</strong> på buskar och träd du vill skydda. Om det är en hård vinter eller om du har gott om vinterhungriga djur som rådjur, harar och kaniner. Var beredd om du ändå skulle se gnagskador. Ibland finns det bot. Läs: <strong><a title="gnagskador" href="http://www.alltomtradgard.se/problemlosning/december/gnagskador-pa-appeltrad">Gnagskador på äppelträd</a></strong></p>
                    <p>De gröna vintrarna till trots – det kan komma <strong>mycket snö</strong>. Vid töväder är  snön tung och kan skada särskilt vintergröna växter som samlar mer snö  än de bladfällande. Skaka av innan grenarna knäcks. Pelarformiga  barrväxter som tuja och en har ofta flera stammar. Bind ihop dem så att  de inte kan fläkas upp av snötyngden. Ta även ner snö från växthuset, som   oftast har en klen konstruktion för att hålla uppe tung snö.</p>
                    <p>Snö är inte bara av ondo, utan både värmer och skyddar, medan <strong>barmarksfrost</strong> kan innebära  dödsstöten  för känsliga växter. Det är därför många perenner och lägre  buskar har  lättare att övervintra i norr än i södra Sverige. I brist på  snö – <strong>vintertäck</strong> med torra löv i rabatterna som skydd mot kylan. Julgranen har tjänat ut. Sitter barren kvar så använd grenarna till   vintertäckning i trädgården.</p>
                    <p>Bästa tiden <strong>fälla träd</strong>. Markskador, som alltid uppstår när stora träd fälls, blir mindre om marken är frusen.</p>
                    <p>Tid att <strong>salta och sanda</strong>. Salt är effektivt mot ishalka, men gångplattor av betong mår inte bra  av salt som så småningom löser upp betongen. Sanda istället. Alla växter tål inte heller salt, men det finns salttåliga. Läs: <a title="Skadar salt buskarna?" href="http://www.alltomtradgard.se/problemlosning/januari/skadar-salt-buskar"><strong>Skadar salt buskarna?</strong></a></p>
                    <h3>Hjälp fåglarna under vintern</h3>
                    <p><strong>Glöm inte att mata trädgårdens fåglar.</strong> Ge  fröblandningar till mesar och andra mindre fåglar, och äpplen till  trastar. Passa också på att titta till holkarna så de är klara när  häckningssäsongen startar. Sätt gärna upp fler holkar. Spika inte i  trädet utan sätt upp dem med en tråd som spänns löst runt trädet. Läs: <a title="mata fåglar" href="http://www.alltomtradgard.se/artiklar/mata-tradgardens-faglar"><strong>Mata trädgårdens fåglar</strong></a></p>
                    <h3>Förkultivering och sticklingar</h3>
                    <p><strong>Planera vilka fröer som ska sås.</strong> De första frökatalogerna kan beställas redan nu, om du inte vill beställa frön direkt från nätet. Vissa  blommande växter och grönsaker tar lång tid på sig att utvecklas. <strong>Jätteverbena</strong>, <strong>klockranka</strong>, <strong>spanska flaggan</strong>, <strong>pensé, heliotrop, pelargon</strong> och <strong>begonia</strong> kan sås redan i slutet av januari liksom köksväxter som <strong>chili</strong>, <strong>aubergine </strong>och <strong>kronärtskocka</strong>.</p>
                    <p><strong>Så några kryddörter</strong> som <strong>oregano</strong>, <strong>basilika</strong>, <strong>mejram</strong> eller något annat som du tycker om. De kan växa sig stora inne under  våren, och du kan börja plocka grönt av dem innan de placeras utomhus. Läs: <a title="sådd och förökning" href="http://www.alltomtradgard.se/faktabank/tradgard/sadd-och-forokning/?l=A&amp;p=2"><strong>Sådd och förökning</strong></a> (under respektive släkte eller "Allmänt, etc")</p>
                    <p>Tänk på att tidiga sådder behöver extra ljus när de börjar gro. Även inomhusväxterna mår bättre med <strong>tillskottsljus</strong>.    Det finns speciella  växtbelysningar i trädgårds- och elfackhandeln,    men en vanlig lysrörsarmatur  är också helt okej för växterna.<span style="font-size: 19px;"><strong> </strong></span>Läs: <a title="belysning" href="http://www.alltomtradgard.se/faktabank/tradgard/tradgardsskotsel/belysning-uppdragning-av-vaxter-21543"><strong>Växtbelysning</strong></a></p>
                    <p>Även om du inte kan odla ute nu, så kan du odla massa nyttigheter inne. Läs: <a title="grodda grönt" href="http://www.alltomtradgard.se/artiklar/vaxthus-och-inne/grodda-gront-i-fonstret"><strong>Grodda grönt i fönstret!</strong></a></p>
                    <h3>Säsongens blomkrukor inne</h3>
                    <p>Låt fräscha blommande krukväxter lysa upp i vintermörkret. <strong>Begonia</strong>, <strong>browallia</strong>, <strong>fönsterviva</strong>,<strong> jordviva</strong>, <strong>syrenviva</strong>, <strong>saintpaulia</strong> och <strong>vippjasmin</strong> är blommande växter som du kan hitta i butikerna just nu. Till skillnad mot de gröna inomhusväxterna som går på sparlåga så här års, behöver blommande växter mer av både vatten och näring.<br> <br> Har du krukade växter, t ex <strong>pelargon</strong>, <strong>fuchsia</strong> eller <strong>rosmarin</strong>, undanställda för övervintring i källare eller garage, kolla då och då att jorden inte torkar ut helt och hållet. Vattna ytterst snålt, jorden ska bara fuktas helt lätt.</p>
                    <h3>Högsäsong för tulpaner</h3>
                    <p>Nu vill vi har färg och blomfägring. Frossa i <strong>snittulpaner</strong>. Vill du ha maximal hållbarhet, byt vatten varje dag och ställ vasen svalt nattetid. Snitta stjälkarna en bit varje gång du byter vatten. Läs: <a title="Snittulpaner" href="http://www.alltomtradgard.se/artiklar/vaxthus-och-inne/snittulpaner-sa-star-de-langre"><strong>Snittulpaner - så står de längre</strong></a>, <a title="Tulpanarrangemang" href="http://www.alltomtradgard.se/artiklar/vaxthus-och-inne/25-tulpanarrangemang-som-ger-dandimpen"><strong>25 tulpanarrangemang som ger dig dåndimpen!</strong></a></p>
                    <h3>Återanvända julgruppernas blommor</h3>
                    <p>Det går utmärkt att ta vara på flera av julblommorna och jullökarna, för att få dem att blomma om igen nästa år eller för att plantera ut i trädgården. En <strong>julstjärna</strong> kan bli en fin grön ­inomhusväxt, små <strong>ädelcypresser</strong> eller en liten <strong>sockertoppsgran</strong> kan få en ny plats i trädgården till våren, likson den dyrbara <strong>julrosen</strong>. <strong>Amaryllisen</strong> kan vara värd att testa att blomma om igen. Läs: <a title="plantera ut minigranen" href="http://www.alltomtradgard.se/problemlosning/januari/plantera-ut-minigranen"><strong>Plantera ut minigranen</strong></a>, <a title="Ta hand om julens lökar" href="http://www.alltomtradgard.se/artiklar/vaxter/ta-hand-om-julens-lokar"><strong>Ta hand om julens lökar</strong></a>, <a title="Ta tillvara på julblommorna" href="http://www.alltomtradgard.se/artiklar/vaxthus-och-inne/ta-tillvara-julblommorna"><strong>Ta tillvara på julblommorna</strong></a></p>
                    <h3>Problemlösning i februari</h3>
                    <p>Hitta svar på vanliga frågor i <a title="problemlösning februari" href="http://www.alltomtradgard.se/problemlosning/januari"><strong>Problemlösning</strong></a> eller ställ dina frågor i <a title="forum" href="http://alltomtradgard.se/forum"><strong>forumet</strong></a>.</p>
                    <p>&nbsp;</p>
                </div>
            </div>
        </div>
    </body>
</html>


<!DOCTYPE html>
<html>
    <head>
    </head>
    <body>
        <div class="mainColumn">
            <div class = "articleContent">
                <div class="articlePreamble">
                    <p>Trädgårds-kom-ihåg och saker att göra i trädgården – i september!</p>
                </div>
                <div id="ctl00_ctl00_AllContent_Columns_AD1stColumnOAS1_ad" class="ad-cont  burt-unit" style="overflow: hidden; display: none;">
                    <div>
                        <p><strong>Plantera höstfina utplanteringsväxter i krukor och urnor</strong>. Dit  hör bland annat alunrot, krysantemum, gulbladigt penningblad,  silvergirland, cyklamen, ajania, kärleksört och prydnadsgräs. De är alla  växter som håller sig fina mycket längre än höstljung som snabbt blir  brun.</p>
                        <p><strong>Fortsätt att skörda</strong>&nbsp;grönsaker och potatis. Nu är det hög tid att skörda det som ska sparas inför vintern.</p>
                        <p><strong>Efterhand som du skördar</strong> i grönsakslandet och raderna börjar  bli tomma kan du täcka ytorna med organiskt material. Lägg på gräsklipp,  grönsaksblast, finfördelade kvistar, halm eller något ­annat som du har  över, och låt sedan täcket ligga kvar hela vintern. När maskar och  mikroorganismer omvandlar täcket till finfin mull förbättras jorden  inför nästa säsong.</p>
                        <p>Ta dig lite tid att <strong>se över dina trädgårdsredskap</strong> innan de  ställs undan för vintern. Rengör och slipa spadblad, skär till sekatörer  och saxar, och olja in alla träskaft. Titta också över  trädgårdsmöblerna. Kanske behövs lite ny färg eller träolja. Sådant är  skönt att slippa göra på våren!</p>
                        <p><strong>I norr har de första frostnätterna redan varit</strong> medan det  dröjer i söder. Innan första frosten är det dags att ta upp lökar och  knölar som inte är härdiga och som man vill spara till nästan sommar,  till exempel doftlilja, kaphyacint, knölbegonia, gladiolus och dahlia.</p>
                        <p><strong>Nu kan man dela perenner</strong> som blivit glesa i mitten. En enda  perenn kan bli många nya små plantor. Använd en spade eller en grep.  Mindre perenner kan man dela med handkraft genom att dra isär dem.</p>
                        <p><strong>På hösten ska man inte klippa gräset lika kort.</strong> Om gräsmattan har lite ”ragg” övervintrar den bättre.</p>
                        <p>Vid höstplanteringen kan man passa på att <strong>plantera perenner samtidigt som vårlökar</strong>.  Då kan man kombinera vårlökarna med sena perenner som skyler lökarnas  vissnade blad. Dit hör funkia men även många lite lägre nävor fungerar  bra.</p>
                        <p><strong>Nu börjar plommon och körsbär mogna.</strong> När frukterna är skördade kan man börja beskära träden. Träd med stenfrukter beskärs på hösten efter skörd.</p>
                        <p><strong>När gräsklipparen gjort sitt f</strong>ör säsongen och hamnar i  förrådet är det risk att mössen kalasar på gummidetaljer som  tändstiftsfäste, sladdar m&nbsp;m. Täck dessa med aluminiumfolie – då gnager  inte mössen på dem.</p>
                        <p><strong>Skydda dahliorna </strong>från första nattfrosten. Och ta in  dahliaknölarna för vinterförvaring efter första riktigt hårda  nattfrosten, i slutet av september eller under oktober, beroende på var i  landet du bor.</p>
                        <p><strong>Hindra frostfjärilshonan </strong>från att klättra upp i fruktträden  och lägga sina ägg. Om fjärilen skulle klättra upp kan larverna ­sedan  förstöra nästa års skörd. Sätt upp limringar ca 60 cm upp på stammarna i  slutet av september.</p>
                        <p><strong>Knölar och lökar som ska grävas upp och tas in</strong> för  vinterförvaring är exempelvis bukettanemon (de icke härdiga sorterna)  freesiaknölar, knöllilja, klätterlilja, underblomma och knölkrasse.</p>
                        <p><strong>Ta in</strong> citrusväxterna, oliv, lager, mimosa, änglatrumpet och  andra växter som inte klarar minusgrader. Citron, lager och granatäpple  klarar i värsta fall en natt med lätt frost.</p>
                        <p><strong>Samla fröer av sommarblommor. </strong>Förvara dem sedan torrt och svalt till nästa vår.</p>
                        <p><strong>Böj ner grenar</strong> på fruktträd med hjälp av tyngder för att få en  svagare tillväxt vilket gör att det blir fler blommor och  fruktsättningen befrämjas.</p>
                        <p><strong>Stötta frukttunga grenar</strong> så att de inte knäcks.</p>
                        <p>Japansk lönn, kopparlönn och björk är det läge att <strong>beskära nu, om det behövs</strong>.</p>
                        <p>I början av september är det dags att <strong>ta in alla krukväxter</strong> som har fått stå ute under sommaren.</p>
                        <p><strong>Plantera vitlök i september </strong>för skörd nästa sommar. Köp lökarna i trädgårdshandeln så får du garanterat friskt utsäde.</p>
                        <p><strong>Skär inte ner gröna perenner</strong> när du städar i rabatterna. Låt perennerna vissna ner helt innan du tar bort dem.</p>
                        <p><strong>Vill du få fin sparris </strong>nästa år låter du sparrisruggarna bli helt gula och vissnade innan du skär ner dem.</p>
                        <p><strong>Krusbär och vinbär kan gallras ut </strong>efter skörd och bladfall nu på hösten eller så väntar man med gallring och beskärning till våren innan knopparna har slagit ut.</p>
                    </div>
                </div>
            </div>
        </div>
    </body>
</html>

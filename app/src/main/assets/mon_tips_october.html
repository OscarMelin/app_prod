<!DOCTYPE html>
<html>
    <head>
    </head>
    <body>
        <div class="mainColumn">
            <div class = "articleContent">
                <div class="articlePreamble">
                    <p>Att göra i trädgården i oktober.</p>
                </div>
                <div id="ctl00_ctl00_AllContent_Columns_AD1stColumnOAS1_ad" class="ad-cont  burt-unit" style="overflow: hidden; display: none;">
                    <div>
                        <h3><span style="font-weight: normal; font-size: medium;"><strong>Fortfarande är det perfekt planteringstid </strong></span><span style="font-weight: normal; font-size: medium;">för lövfällande ­växter – träd, buskar, häckväxter, rosor. Men vänta med ömtåliga, nätt och jämnt härdiga, växter till våren. Plantera rosor, fruktträd, prydnadsträd och pioner.</span></h3>
                        <p><strong>Barrotade häckplantor och barrotade rosor</strong> passar perfekt att plantera nu i oktober.</p>
                        <p><strong>Höstgrävning av köksväxtlandet </strong>kan du slippa undan om du tillämpar täckodling. Och om din jord är lätt och mullrik. Har du där­emot styv lerjord så höstgräv gärna. Frosten gör då underverk med de hårda kokorna under vintern, och den styva leran blir porös och lättbrukad i vår.</p>
                        <p><strong>Så frön</strong> av perenner, träd, buskar och tvååringar i genomfuktad jord i plastkrukor. Gräv ner krukorna med sådden i grönsakslandet över vintern, och börja vattna när våren kommer.</p>
                        <p><strong>Har du haft svampangrepp</strong> som rost, mjöldagg eller svartfläcksjuka på dina rosor så samla in alla nedfallna löv och bränn dem så att svampsporerna inte förs vidare. Lägg aldrig svampangripna löv i komposten.</p>
                        <p><strong>Hösten är en utmärkt beskärningstid</strong> för träd och buskar som inte är så ömtåliga. Passa på att gallra och skära ur yviga buskar och trädkronor så snart löven har fallit. Då är det lättare att se vad som ska bort och vad som ska sparas.</p>
                        <p><strong>Passa på att fynda växter nu!</strong> I många växtbutiker rear man så här års ut hela eller delar av växtsortimentet – ofta till rena vrakpriserna.</p>
                        <p><strong>Ordna för fåglarna inför vintern. </strong>Fixa till en matplats, gärna intill större buskar, där de snabbt kan söka skydd om höken slår till. Köp gärna fågelfrö i säck – det blir mycket billigare än i småpåsar.</p>
                        <p><strong>Det är hög tid att ta ner vinteräpplen</strong> som sitter kvar på träden. Spara dem på en frostfri plats, helst inte alltför varm och torr. Om du slår in varje äpple i tidningspapper håller de sig bättre.</p>
                        <p><strong>Löven som faller f</strong>rån träd och buskar är en härlig resurs. Räfsa in löv under buskar där de multnar ner och ökar jordens mullhalt. Höstlöven är också ett bra täckmaterial för ömtåliga växter.</p>
                        <p><strong>Låt inte vattenslangar</strong>, munstycken och vattenspridare vara kvar utomhus utan att tömma dem på vatten. Annars kan de sprängas sönder av is när det fryser till.</p>
                        <p><strong>Töm alla utomhuskrukor</strong> av lera och ställ dem för vinterförvaring. Helst upp och ner på en plats under tak eller med plasttäckning. Stapla dem gärna ovanpå varandra och använd smala träribbor som underlägg.</p>
                        <p><strong>Plocka undan </strong>trädgårdsredskapen och sätt in trädgårdsmöblerna.</p>
                        <p><strong>Fortsätt sätta lökar</strong> av tulpaner, hyacinter och pärlhyacinter.</p>
                        <p><strong>Dags att se till att grodor </strong>och andra nyttiga trädgårdsdjur får en skön övervintringsplats.</p>
                        <p><strong>Städa ur kallväxthuset. </strong>Har du övervintringsväxthus är det dags att sätta in värmefläkt och växtbelysning (om du inte har det permanent installerat). Så att de är på plats när temperaturen utomhus börjar gå mot noll.</p>
                        <p><strong>Lämna kvar solrosor,</strong> dillkronor, anisisop och andra växter med begärliga frön som vinterståndare. Då får småfåglarna lite extra och nyttigt vintergodis.</p>
                        <p><strong>Rensa lagom i perennrabatten</strong>, klipp bara bort det som behövs.</p>
                        <p><strong>Kratta ihop och samla alla löv</strong> i en kompost. Om 2–3 år har du en bra humusrik lövkompostjord. De hopkrattade barren lägger du i en speciell kompost som ger en humusrik jord med lågt pH-värde som passar bra till surjordsväxter.</p>
                        <p><strong>I slutet av oktober kan man så</strong> perenner, tvååringar och olika frö av buskar och träd som bör stratifieras, alltså köldbehandlas. Så i såjord i plastkrukor med dräneringshål. Lägg lecakulor i botten på krukan och gräv ner krukorna i kallbänk, på friland, i kall- eller övervintringsväxthuset. Glöm inte bort att sätta namn­etiketter i krukorna.</p>
                        <p><strong>Passa på att plantera</strong>: vitlök, piplök och luftlök.</p>
                        <p><strong>Ta vara på rotskott </strong>av till exempel hallon, forsythia, hassel, snöbär, brunbär och rönnsumak.</p>
                        <p><strong>I vissa delar av landet </strong>kan det vara dags att kupa runt ömtåliga rosor i slutet på oktober (i södra delarna av landet kan man vänta ännu en tid. Kupa rosorna med jord från rabatten. Eller kupa med köpt såjord på påse som blandats upp med sand och torra löv. På våren krattas jorden ut i rabatten runt plantorna, samtidigt som kogödsel myllas ner runt rosorna. Andra växter som kan behöva kupas är skäggbuske och syrenbuddleja.</p>
                    </div>
                </div>
            </div>
        </div>
    </body>
</html>

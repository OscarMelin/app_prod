<!DOCTYPE html>
<html>
<meta http-equiv="content-type" content="text/html;charset=UTF-8" />
    <head>
    </head>
    <body>
        <div class="mainColumn">
            <div class="articleContent cf">
                <div class="articlePreamble">
                    <p>Saker att göra och check-lista för  trädgården i april. Rabatter förbereds, och vi börjar så smått att plantera och så i söder. Kallväxthusen tas i bruk. Nu är bästa tiden att satsa på ogräs- och snigelbekämpning, så att du får försprång istället för tvärtom!</p>
                </div>

                <div id="ctl00_ctl00_AllContent_Columns_AD1stColumnOAS1_ad" class="ad-cont  burt-unit" style="overflow: hidden; display: none;">

                </div>

                <div class="articleBody">
                    <div>
                        <div id="lipsum">
                            <div>
                                <h3>Växtskydd och ogräsbekämpning - starta nu!</h3>
                                <p><strong>Rensa ogräset</strong> nu, så blir ligger du på plus och får mindre att hålla efter senare. Se till att gräva bort alla rotdelar av flerårigt ogräs. Använd gärna ett täckmaterial i rabatterna, så får eventuella fröogräs svårare att nå upp till ljuset.</p>
                                <p><strong>Börja håll efter den röda</strong> <strong>liljebaggen</strong> som har kejsarkronan och andra  liljor som stående huvudrätt på vårmenyn. Plocka bort baggarna en och  en för hand. Avlägsna ägg och larver från undersidan av bladen. Läs: <a title="Hur bekämpa liljebaggar?" href="http://www.alltomtradgard.se/problemlosning/maj/hur-bekampa-liljebaggar" target="_blank"><strong>Hur bekämpa liljebaggar?</strong></a></p>
                                <p><strong>Plocka snäckor och sniglar nu!</strong> Först ut på våren är trädgårdssnäckan  som kan ställa till stor skada både på perenner och köksväxter. Plocka  de stora snäckorna så fort du ser dem så hinner de inte lägga sina ägg.  Titta också efter nykläckta småsnäckor – de är bara några millimeter  stora, men ack så hungriga. Spansk skogssnigel (mördarsnigel) och  åkersnigel kommer fram senare på våren, men du kan redan nu hitta deras gömmor när du vänder på saker i trädgården.</p>
                                <p><strong>Växtskydda</strong> tulpaner, uppstickande flox, kärleksört och annan  växtlighet som rådjur och harar älskar behöver skyddas. Använd  viltskrämma eller oasis, tygklut eller kökssvamp och ammoniak som fästs  på en pinne och placeras ut strategiskt bland växterna.</p>
                                <h3>Vårsådd ute och inne</h3>
                                <p>I söder är det redan dags för vårsådd i köksväxtlandet. <strong>Dill</strong>, <strong>persilja</strong>, <strong>morot</strong>, <strong>bondböna</strong>, <strong>sallat, sockerärt, rädisa, palsternacka</strong> och <strong>spenat </strong>kan du så, så fort det går att komma i jorden. Och glöm inte <strong>sättlök</strong>, den kan också sättas mycket tidigt. Så gärna lite ringblommor eller andra pollinerarblommor här och där. (<strong>Vänta med bönor</strong> som vill ha minst 12 plusgrader i jorden innan de kan gro. Vänta även med <strong>rödbetor</strong>, <strong>fänkål</strong> och <strong>mangold</strong>.)</p>
                                <p>Fortsätt att så grönsaker och blommor som kräver <strong>förkultivering  inomhus</strong>. Räkna med utplantering i  månadsskiftet maj – juni. Kolla på  fröpåsarna hur lång förodlingstid  som krävs, och räkna bakåt så får du  fram rätt såtid.</p>
                                <h3>Vårbeskärning</h3>
                                <p>Dags att<strong> beskära rosorna</strong>. Glöm regeln om "musöron på  björkarna", då är det nästan försent och det blir i vilket fall som  helst väldigt stressigt att pricka in.</p>
                                <p><strong>Bra tid att ympa</strong> fruktträd. Du kan få flera olika fruksorter på ett och samma träd. Film: <a title="ympa äpple" href="http://www.alltomtradgard.se/artiklar/webb-tv/Ympa-apple-" target="_blank"><strong>Ympa äpple</strong></a></p>
                                <p><strong>Putsa och bind upp klängväxterna</strong> tidigt. Det är lättare nu än om några veckor, när man måste vara aktsam om spirande skott. Läs: <a title="beskära klematis" href="http://www.alltomtradgard.se/artiklar/vaxter/beskara-klematis-ratt" target="_blank"><strong>Beskära klematis rätt</strong></a></p>
                                <p><strong>Beskär barrväxter</strong> innan de börjar med årets tillväxt. Generellt beskärs barrväxter antingen nu eller på hösten när tillväxten avstannat. Läs: <a title="beskära barr" href="http://www.alltomtradgard.se/artiklar/beskara-barrvaxter" target="_blank"><strong>Beskära barrväxter</strong></a></p>
                                <p>Om du <strong>beskär fruktträd</strong> och ändå är uppe i kronorna, passa på att ta bort skrumpen och   svampangripen frukt om den sitter kvar i  fruktträden. Kvarsittande <strong>fruktmumier</strong> kan sprida sjukdomar till årets  nya skörd.</p>
                                <h3>Vårfixa gräsmattan</h3>
                                <p><strong>Så fort marken torkat upp</strong> kan du räfsa bort skräp som  samlats på gräsmattan. Fyll upp ojämnheter med sandblandad jord och så i  med reparationsgräs. Så också i eventuellt kala fläckar. Ge hela mattan  en första omgång näring. Kväve är viktigast så här på våren. Läs: <a title="gödsla gräsmattan" href="http://www.alltomtradgard.se/artiklar/godsla-grasmattan" target="_blank"><strong>Gödsla gräsmattan rätt</strong></a>, <a title="snabbfixa gräsmattan" href="http://www.alltomtradgard.se/artiklar/snabbfix-for-grasmatta" target="_blank"><strong>5 snabbfix för gammal gräsmatta</strong></a></p>
                                <h3>I rabatter och bäddar</h3>
                                <p>När jorden reder sig, d v s när den torkat upp och inte klumpar sig när man gräver kan man börja göra iordning bäddar och rabatter. Förutom att ta bort ogräs kan man <strong>jordförbättra</strong> genom att luckra upp jordytan, <strong>gödsla</strong> och   lägga på ett topplager av ny jord, kompost eller barkmull. Läs: <a title="Så förbättrar du din jord" href="http://www.alltomtradgard.se/artiklar/odla-i-kokslandet/sa-forbattrar-du-din-jord" target="_blank"><strong>Så förbättrar du din jord</strong></a></p>
                                <p><strong>Efter vintern kan det</strong> vara ganska hårdpackat i komposten. Rör   eller kasta om kompostmaterialet för att få fart på förmultningen. <strong>Färdig kompost</strong> läggs på köklandet och i rabatten.</p>
                                <p><strong>April är perfekt planteringsmånad</strong> i de lägre klimatzonerna (1-4) för träd, buskar, rosor, barrväxter och  klängväxter. (Men vänta några veckor med perennerna. Och inte förrän mot  slutet av maj är det dags för de ettåriga utplanteringsväxterna som är  ytterst frostkänsliga.) Från zon 5 och   högre kan det vara bäst att vänta till maj med de flesta planteringar.   Framförallt om våren skulle vara sen.</p>
                                <p>Många höstblommande <strong>perenner förökas och föryngras</strong> genom delning nu på våren. De flesta perenner mår bra av att delas vart 4–6 år. Läs: <a title="dela perenner" href="http://www.alltomtradgard.se/artiklar/dela-perenner" target="_blank"><strong>Skatta rabatten - dela perenner</strong></a></p>
                                <h3>Kicka igång Kallväxthuset</h3>
                                <p><strong>Använd kallväxthuset</strong> för att starta upp växter i kruka  som senare ska växa utomhus. <strong>Extra tidig färskpotatis</strong> kan uppnås genom att sätta några tidiga sorter i en 10 liters mörk hink. Placera i växthuset eller på inglasad balkong. Här kan du också så grönsaker för extra  tidig skörd, till exempel sallat, rädisor och ruccola.</p>
                                <p><strong>När frösådda plantor</strong> inomhus vuxit till sig, planterar du om dem en och en i krukor så att de får plats att växa ut till kraftiga plantor. Beroende av sort och temperaturen i kallväxthuset, kan man börja att avhärda några i kallväxthuset. Ha gärna frostvakt. Film: <a title="Jordblandning och omskolning" href="http://www.alltomtradgard.se/artiklar/webb-tv/jordblandnng-och-omskolning" target="_blank"><strong>Jordblandning och omskolning</strong></a></p>
                                <h3>Frosttåligt och frostkänsligt</h3>
                                <p><strong>Pensé</strong>, <strong>förgätmigej</strong>, <strong>jordviva</strong>, <strong>vårljung</strong>, <strong>tusensköna</strong>.  Där har du ett knippe frosttåliga vårblommor som du kan sätta i kruka  och ställa utomhus på trappan eller altanen redan nu. Men blir natten  riktigt kall tar du in dem.<br> <br><strong>Avlägsna vintertäckning</strong> som skyddat ömtåliga växter under vintern. Och var försiktig så att du inte skadar spirande skott. I perennrabatten kan du rensa upp och klippa bort alla <strong>torra växtrester</strong> från förra året.<strong>&nbsp;</strong></p>
                                <p><strong>Ha beredskap för hårda frostnätter.</strong> Om det är frost på  gång bör du täcka ömtåliga, spirande växter med  fiberduk. Och ta in  växter i krukor som redan placerats ut. Har du  planterat tomater,  paprika eller annat i växthuset, se till att du har  någon form av  frostvakt som håller minusgraderna ut.</p>
                                <h3>Var rädd om igelkottarna!</h3>
                                <p>Om högen som du ska bränna vid  Valborg har legat ett tag, flytta den, rör om och gör ordning den igen,  så att inga igelkottar som övervintrat i högen blir innebrända.</p>
                                <h3>Förbereda dammen</h3>
                                <p>I dammen är det dags att sätta  igång <strong>pumpar och filter. Städa</strong> bort allt skräp, om du inte gjort det  tidigare, och fyll/byt vatten. Att <strong>plantera en näckros</strong> i dammen går bra nu, men vänta med flytväxter som vattenhyacint med flera tills vattentemperaturen blivit minst 15 grader. I <a title="faktabanken" href="http://www.alltomtradgard.se/faktabank/tradgard/damm-och-sumpvaxter/" target="_blank"><strong>Faktabanken</strong></a> finns en hel kategori med damm-artiklar.</p>
                                <p>&nbsp;</p>
                            </div>
                        </div>
                    </div>
                </div>
            </div>
        </div>
    </body>
</html>


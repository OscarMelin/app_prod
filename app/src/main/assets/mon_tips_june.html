<!DOCTYPE html>
<html>
    <head>
    </head>
    <body>
        <div class="mainColumn">
            <div class="articleContent cf">
                <div class="articlePreamble">
                    <p>Trädgårds-kom-ihåg och saker att göra i trädgården – i juni!</p>
                </div>
                <div id="ctl00_ctl00_AllContent_Columns_AD1stColumnOAS1_ad" class="ad-cont  burt-unit" style="overflow: hidden; display: none;">
                </div>
                <div class="articleBody">
                    <div>
                        <div id="lipsum">
                            <div>
                                <p><strong>Så i omgångar</strong><br> Så <strong>sallat</strong>, <strong>rädisor</strong>, <strong>rucola </strong>och <strong>koriander </strong>med jämna mellanrum sommaren igenom så har du alltid fräsch grönska att skörda.</p>
                                <p><strong>Plantera ut</strong><br> Nu kan du plantera ut allt som du förodlat inomhus – ettåriga sommarblommor, grönsaksplantor och kryddörter. Men låt plantorna vänja sig stegvis (fortfarande i kruka), vid utomhusklimatet ett par dagar innan du planterar dem där de ska växa.</p>
                                <p><strong>Vädra växthuset</strong><br> Glöm inte att ställa upp dörrar och fönster i växthuset på morgonen, om du inte har vädringsluckor med automatiska öppnare. En försommardag med sol kan ge upp till 40–50 graders värme inne i ett tätt växthus, och det klarar inga växter.</p>
                                <p><strong>Sommarblommorna</strong><br> Blanda flytande näring i låg dos i vattnet varje gång du vattnar sommarblommorna i krukor och lådor. På så vis glömmer du aldrig att gödsla. Sommarblommor behöver regelbunden tillförsel av näring för att växa och blomma hela sommaren.</p>
                                <p><strong>Förnya violerna</strong><br> <strong>Viol</strong> och <strong>pensé</strong> brukar ha gett sitt bästa så här års. Men om du klipper tillbaka dem hårt och ger dem lite extra näring ­kommer de tillbaka, och inom en månad kan de vara på topp och blomma om igen.</p>
                                <p><strong>Rent för jordgubbarna</strong><br> Bädda med halm runt jordgubbsplantorna så att bären får en ren bädd att vila på. Har du svårt att få tag i halm är så kallad jordgubbsplast ett ­alternativ.</p>
                                <p><strong>Vattna smart</strong><br> Vattna helst tidigt på morgonen eller sent på kvällen. Då hushållar du bäst med vattnet. Speciellt om du vattnar med spridare. När det är torrt och varmt dunstar mer än hälften av vattnet bort direkt om du vattnar med spridare mitt på dagen.<br> <br> <strong>Gödsla gräset</strong><br> Om du klipper gräset och tar bort klippet försvinner näring till gräset – främst kväve. Det måste ersättas för att gräsmattan ska behålla sin friska gröna färg. Gödsla med kvävehaltig gödsel ofta och i låg dos, så minimerar du näringsläckaget. Eller låt kortare gräsklipp ligga kvar, då krävs ingen extra gödsling.</p>
                            </div>
                        </div>
                    </div>
                </div>
            </div>
        </div>
    </body>
</html>

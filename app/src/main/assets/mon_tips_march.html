<!DOCTYPE html>
<html>
    <head>
    </head>
    <body>
        <div class="mainColumn">
            <div class="articleContent cf">
                <div class="articlePreamble">
                    <p class="articlePreamble">Saker att göra och check-lista för trädgården i mars. Vi skyddar mot vårsol och barfrost, och förkultiveringen tar ordentlig fart. Mässorna startar för den som är svältfödd på grön fägring.</p>
                </div>

                <div id="ctl00_ctl00_AllContent_Columns_AD1stColumnOAS1_ad" class="ad-cont  burt-unit" style="overflow: hidden; display: none;">

                </div>

                <div class="articleBody">
                    <div>
                        <div id="lipsum">
                            <div>
                                <div>
                                    <h3>Börja vårfixa i trädgården</h3>
                                    <p>Om du har <strong>vintertäckt</strong> på ställen där det växer <strong>vårlökar</strong> så lätta  på täcket just där, så att lökarna får lättare att spira. Men vänta med  att ta bort vintertäcket på ömtåliga växter tills det blivit lite  varmare.</p>
                                    <p><strong>Innan vårsolen blir stark</strong>, se till att skugga de växter som kan ta skada av kombinationen soliga dagar och frostiga nätter.<strong> </strong>Klätterrosor<strong> </strong>i söderläge och vintergröna växter som buxbom, mahonia, rhododendron och alla barrväxter är mest utsatta och behöver skydd.<strong> Linda gärna stammarna</strong> på unga fruktträd med en remsa säckväv. De kan få sprickor i barken av växlingen mellan solvarma dagar och iskalla nätter.</p>
                                    <p><strong>Så snart solen börjar värma</strong> upp plättar på marken  och du ser   att snön smälter – anteckna var plättarna finns så kan du  plantera de   allra tidigast blommande lökväxterna där till hösten.</p>
                                    <p>Var rädd om <strong>igelkottar</strong> och andra djur som övervintrat i dina löv- och kvisthögar <strong>innan du eldar</strong>!</p>
                                    <p>Strö gärna ut<strong> benmjöl kring lökväxter</strong> som du vill ska komma igen  år efter år. Men gör det tidigt eftersom benmjöl är oorganisk gödsel  och det tar tid innan den bryts ner till näringssalter som lökarna kan  till­godogöra sig. Väntar du tills efter blomningen är det för sent för i  år.</p>
                                    <p><strong>Gräsmattan</strong> är extra känslig vid barfrost och sen när  solen börjar smälta snön. Trampa inte runt i onödan på gräsmattan då.  Det kan lätt uppstå skador som inte syns förrän våren, som bruna  fläckar.</p>
                                    <p>Tänker du<strong> flytta en större växt</strong> – ett träd eller en buske – gör  det så tidigt som möjligt. Dels går det lättare att gräva när marken är  vinterfuktig och dels mår växten bäst av att flyttas innan den börjat  vakna ur vintervilan.</p>
                                    <p>Så snart tjälen släpper kan du <strong>plantera ut</strong> jullökar av  hyacinter och andra julblommor som du sparat.  Men vänta dig ingen blomning i vår, det lär dröja ett år till. Läs: <a title="julens lökar" href="/artiklar/vaxter/ta-hand-om-julens-lokar" target="_blank"><strong>Ta hand om julens lökar</strong></a>, <a title="ta tillvara på julblommorna" href="/artiklar/vaxthus-och-inne/ta-tillvara-julblommorna" target="_blank"><strong>Ta tillvara på julblommorna</strong></a></p>
                                    <p><strong>Kolla redskapen</strong> innan vårarbetena sätter igång om du inte gjorde det i höstas. Slipa gärna  ­knivar, sekatörer, gångskyfflar och egghackor. Om gräsklipparen behöver  servas på verkstad, gör det i god tid innan du behöver använda den. I  maj har verkstäderna smockfullt.</p>
                                    <h3>Förkultivering och sticklingar</h3>
                                    <p>Om våren dröjer – ta tillvara tiden och <strong>planera årets  köksväxtland</strong>. Rita en skiss och köp gärna fröerna redan nu när det är  fullt sortiment i butikerna. Läs: <a title="växelbruk" href="/artiklar/odla-i-kokslandet/Sa-funkar-vaxelbruk-och-vaxtfoljd" target="_blank"><strong>Så funkar växelbruk</strong></a>, <a title="såschema" href="/artiklar/odla-i-kokslandet/Anvanda-ett-saschema" target="_blank"><strong>Använda ett såschema</strong></a>,</p>
                                    <p>Många <strong>trädgårdsmässor</strong> är nu i mars, så passa på att boosta med inspiration och kolla in trädgårdsnyheter. Kolla: <a title="Trädgårdsmässor" href="/artiklar/Tradgardsmassor-2015"><strong>Trädgårdsmässor 2015</strong></a></p>
                                    <p><strong>Fortsätt att så blommor och köksväxter </strong>som behöver  förkultiveras inomhus. Placera krukorna eller lådorna med det nysådda  varmt, gärna i ett miniväxthus där både luft och jord hålls fuktiga.  Eller dra plastpåsar över krukorna, det behåller också fukten. <br> <br> När dina<strong> förgrodda plantor</strong> hunnit ett stycke på väg, är det dags att plantera om dem, en och en i  småkrukor. Plantorna vill sedan gärna ha det lite <strong>svalare</strong> än under  groningsperioden.</p>
                                    <p>Tänk på att tidiga sådder behöver extra ljus när de börjar gro. Även inomhusväxterna mår bättre med <strong>tillskottsljus</strong>.   Det finns speciella  växtbelysningar i trädgårds- och elfackhandeln,   men en vanlig lysrörsarmatur  är också helt okej för växterna.<span style="font-size: 19px;"><strong> </strong></span>Läs: <a title="belysning" href="http://www.alltomtradgard.se/faktabank/tradgard/tradgardsskotsel/belysning-uppdragning-av-vaxter-21543"><strong>Växtbelysning</strong></a></p>
                                    <p><strong>Dahlior och andra sommarblommande</strong> lök- och knölväxter  som gladiolus, montbretia, freesia och kalla med flera, blommar tidigare  om de förkultiveras inomhus i krukor. Alla finns redan nu i butikerna,  det är bara att sätta igång.</p>
                                    <h3>Se efter rumsväxterna</h3>
                                    <p>Innan vårljuset sätter fart<strong> </strong>på tillväxten hos  inomhusväxterna,  har du inte planterat om dem än är det läge att plantera om och beskära dem nu. Växter som  har det för trångt  i sina krukor planterar du om i närmast större  krukstorlek. Snåla inte  när du köper blomjord utan köp jord av bra  kvalitet. Läs: <a title="plantera om" href="http://www.alltomtradgard.se/artiklar/vaxthus-och-inne/plantera-om-krukvaxter"><strong>Plantera om krukväxter</strong></a></p>
                                    <p><strong>Pelargoner</strong> och <strong>fuchsior</strong> klipps ner om de blivit rangliga under vintern. Passa på att ta <strong>sticklingar</strong> från dina rumsväxter. Läs: <strong><a title="sticklingar" href="http://www.alltomtradgard.se/faktabank/tradgard/sadd-och-forokning/sticklingar-allmant-22287">Sådd och förökning - Sticklingar, allmänt</a></strong></p>
                                    <p>Inneväxterna börjar bli hungriga nu när det blir ljusare för varje dag. De behöver <strong>ökade doser av både vatten och näring</strong>.</p>
                                    <p>Nu finns olika <strong>pelargoner i butikerna. </strong>Inte bara  klassiska zonalpelargoner som ’Mårbacka’ utan också engelsk pelargon och doftpelargoner. De  skapar fin vårstämning på fönsterbrädan, och i vår kan de flytta  till uteplatsen eller balkongen.</p>
                                    <h3>Titta till knölarna som vinterförvaras</h3>
                                    <p>Dahlia och andra knölar som vinterförvaras kan behöva ses över nu. De får inte ha det för blött, då riskerar de att ruttna.</p>
                                    <h3>Vårbeskärning</h3>
                                    <p>Vårbeskärningen börjar nu. Nu när träd och buskar är avlövade är det lätt att   gallringsbeskära. Vissa träd och buskar, till exempel <strong>körsbär</strong>, <strong>plommon</strong>, <strong>björk</strong>, <strong>lönn</strong> och <strong>valnöt</strong> ska aldrig beskäras nu utan passar bättre för så kallad JAS-beskärning   under sensommar och höst (juli, augusti, september). Vänta även med frostkänsliga växter till nästa månad.</p>
                                    <p><strong>Nu kan du ta sticklingar av buskar</strong> som <strong>forsythia</strong>, <strong>liguster</strong>, <strong>kornell</strong>, <strong>gallica-ros</strong>, <strong>schersmin</strong> och <strong>vinbär</strong>.  Klipp 25–30 centimeter långa bitar av fjolårsskotten och stick dem till  hälften eller 2/3 i krukor med jord, så rotar de sig under sommaren.  Kom ihåg att vattna!</p>
                                    <p>Ta även vara på kvistar som du kan <strong>driva i blom</strong> inomhus till prydnad. Läs: <a title="tjuvstarta våren" href="http://www.alltomtradgard.se/artiklar/vaxthus-och-inne/tjuvstarta-varen-driv-kvister"><strong>Tjuvstarta våren</strong></a></p>
                                    <p><strong>Ta bort bärkvistarna </strong>som bar frukt förra året på <strong>hallon</strong> och <strong>björnbär</strong>, om  du inte gjorde det efter skörden i somras. Man skiljer dem lätt från nya  skott genom att de gamla är torra och förgrenade.</p>
                                    <h3>Börja i växthuset</h3>
                                    <p><strong>Städa växthus och drivbänkar</strong> om du inte gjorde det i höstas, så att de är klara i god tid innan frösådden. Vanligt såpavatten är bäst och skonsammast.</p>
                                    <p>Har du <strong>övervintrande växter i kruka</strong> inne i växthuset? Se till att  vattna då och då. Marssolen ger snabbt hög värme i huset och då vaknar  växterna och kan torka ihjäl om du inte vattnar.<br> <br> I trakter där vintern börjar släppa sitt grepp kan du <strong>börja så</strong> i kallväxthuset. Till exempel ­<strong>sallat</strong>, <strong>rädisor</strong>, <strong>rucola</strong> och <strong>persilja</strong> som du senare kan plantera ut i kryddväxtlandet.</p>
                                    <h3>Fortsätt mata fåglarna</h3>
                                    <p>Nu har vinterförråden börjat tryta för fåglarna. Fortsätt att hjälpa dem med mat. Läs: <a title="mata fåglar" href="http://www.alltomtradgard.se/artiklar/mata-tradgardens-faglar"><strong>Mata trädgårdens fåglar</strong></a></p>
                                    <p>Vänta inte för länge med att<strong> städa fågelholkarna</strong>. Sätt gärna upp fler fågelholkar på lagom avstånd från varandra, och på platser där katter och andra nyfikna djur inte kan nå.</p>
                                    <h3>Problemlösning i mars</h3>
                                    <p>Hitta svar på vanliga frågor i <a title="problemlösning mars" href="http://www.alltomtradgard.se/problemlosning/mars"><strong>Problemlösning</strong></a> eller ställ dina frågor i <a title="forum" href="http://alltomtradgard.se/forum"><strong>forumet</strong></a>.</p>
                                    <p>&nbsp;</p>
                                </div>
                            </div>
                        </div>
                    </div>
                </div>
            </div>
        </div>
    </body>
</html>

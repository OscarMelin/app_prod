<!DOCTYPE html>
<html>
    <head>
    </head>
    <body>
        <div class="mainColumn">
            <div class="articleContent cf">
                <div class="articlePreamble">
                    <div style="margin: 0em 2px; background-color: #ffffff; height: 100%; text-align: left; padding-left: 3px;">
                        <p>Att göra i trädgården i augusti.</p>
                    </div>
                </div>
                <div id="ctl00_ctl00_AllContent_Columns_AD1stColumnOAS1_ad" class="ad-cont  burt-unit" style="overflow: hidden; display: none;">
                </div>
                <div class="articleBody">
                    <div>
                        <div id="lipsum">
                            <div>
                                <h3><span style="font-weight: normal; font-size: medium;"><strong>Fortsätt att så grönsaker </strong></span><span style="font-weight: normal; font-size: medium;">med kort utvecklingstid, som </span><span style="font-weight: normal; font-size: medium;"><strong>sallad</strong></span><span style="font-weight: normal; font-size: medium;">, </span><span style="font-weight: normal; font-size: medium;"><strong>rucola</strong></span><span style="font-weight: normal; font-size: medium;"> och </span><span style="font-weight: normal; font-size: medium;"><strong>rädisor</strong></span><span style="font-weight: normal; font-size: medium;">.</span></h3>
                                <p><strong>Vintersallad</strong> (kallas också fältsallad eller mache) <strong>kan du så i landet nu</strong>, för skörd i höst och vinter. Den här salladen är ytterst frosttålig och kan faktiskt skördas under snön.</p>
                                <p><strong>Samlar du upp klippet från gräsmattan?</strong> Bred ut det på jorden i köksväxtland och i rabatter. Ett täcke av gräsklipp ger näring av hög kvalitet och minskar dessutom avdunstningen.</p>
                                <p>En del år<strong> s</strong><strong>ätter äppelträden på tok för mycket kart</strong>. Grenarna kan brytas av tyngden. Vill du ha fina frukter är det nu dags att gallra bland karten. Tre–fyra fingrars bredd mellan äppelkarten är lagom. Även i plommonträdet kan du behöva gallra.</p>
                                <p><strong>Nu är det dags att skörda löken.</strong> När bladen börjar vika sig ner och vissna tar du upp lökarna och låter blasten vara kvar. Låt dem ligga och torka i solen någon vecka. Sedan förvarar du dem svalt och mörkt.</p>
                                <p><strong>Gödsla i växthuset.</strong> Nu växer det för fullt och alla plantor förbrukar mycket näring.</p>
                                <p><strong>Om du reser bort</strong>, glöm inte att ordna för vattning, speciellt för alla plantor i krukor och lådor samt givetvis i växthuset.</p>
                                <p><strong>Toppa tomatplantan</strong> när plantan bär 3–5 välutvecklade klasar med tomater. Plantan&nbsp;<br> toppar du över det tredje bladet över den översta tomatklasen. Då går näringen till de tomater som redan finns istället för till höjdtillväxt eller nya tomater som ändå inte hinner utvecklas och mogna.&nbsp;Plantorna behöver dessutom gödslas nu när de är fulla av frukter.&nbsp;Fortsätt tjuva skott i bladvecken, och ta bort ett och annat skymmande stort blad.</p>
                                <p><strong>Förläng blomningstiden</strong> genom att plocka många buketter.</p>
                                <p>I augusti och en bit in i september passar det bra att <strong>plantera städsegröna växter</strong> (gröna året om) som <strong>buxbom</strong>, <strong>järnek</strong>, <strong>mahonia</strong>, <strong>städsegrön benved</strong> och alla <strong>barrväxter</strong>. Städsegröna buskar och träd har ofta svårare att klara sig igen­om sin första vinter och vårvinter än vad lövfällande träd och buskar har. Plantera i tid så att de hinner rota sig innan tjälen går i jorden.</p>
                                <p><strong>Sätt upp limringar mot frostfjärilshonan.</strong> Frostfjärilshonan har små outvecklade vingar och kan inte flyga, därför klättrar hon uppför stammen för att nå trädets krona där hon lägger flera hundra ägg. Till våren kläcks äggen, och de gröna larverna invaderar och äter upp bladen och knoppanlagen på trädet. Sätt upp limringar runt stammen på fruktträden på en höjd av cirka 60 cm. Då hindrar man frostfjärilshonan att nå trädkronan och lägga sina ägg.</p>
                                <p>Behöver du <strong>beskära körsbärs- och plommonträd</strong> är det bra att göra det efter skörden. Körsbärs-och plommonträd är känsliga för hård beskärning. Enstaka grenar som växer fel, skadade grenar eller döda grenar tar man bort i juli, augusti eller september (J   A   S). Se upp om du måste gallra i ett familjeträd (flera olika sorter ympade på samma träd), så att du inte tar bort någon av de ­in­ympade sorterna.</p>
                                <p><strong>Fortsätt kartgallra.</strong> Plommonträd brukar digna av frukt, men även äppel- och päronträd kan bli överlastade. Se hela tiden till att ta bort skadad och angripen frukt. Hänger frukten för tätt sprids svampsjukdomar lätt från frukt till frukt.</p>
                                <p>Hindra sniglarna från att äta upp skörden – <strong>bygg snigelfällor</strong>!</p>
                                <p><strong>Beskär hallonen.</strong> Efter skörd skär man bort de skott som burit frukt. Skär ner fjolårsskotten jäms med marken. Lämna kvar 8–10 kraftiga årsskott per meter, för att ge bär kommande sommar. Skär också bort små, veka och felväxta årsskott jäms med marken.</p>
                                <p>Augusti månad är en bra tid att <strong>så gräsmatta</strong>. Vädret börjar bli lite svalare. En lång sval och fuktig höst gynnar etableringen av gräset. Köp en gräsfröblandning som bara innehåller fullt härdiga grässorter, sorter som är konkurrenskraftiga mot mossa och är sammansatt efter vad din gräsmatta ska tåla. Fundera över vad du vill att den ska användas till och tåla: spring, lek, torka? Eller ska den vara en vacker paradgräsmatta?</p>
                                <p><strong>Sommarbeskär</strong> (pincera) <strong>äpple</strong>, <strong>päron</strong> och <strong>körsbär</strong> för att befrämja nästa års fruktsättning. Det gör också att näringen går till fruktsättning istället för att gå till yvig skottillväxt.</p>
                                <p><strong>Gallra småplantor i grönsakslandet</strong>, så att grönsakerna får plats att växa.</p>
                                <p><strong>Ansa och beskär sommarblommorna</strong> så blommar de rikligare och längre. Plocka alltid bort vissna blommor, blad och fröställningar. Att bilda fröställningar och frön tar mycket kraft från växten, och plantan ger färre och mindre blommor. Vissna växtdelar drar alltid till sig snäckor och sniglar.</p>
                                <p><strong>Rensa upp i jordgubbslandet efter skörden.</strong>Ta bort vissna blad och gamla dåliga bär, plocka bort revor, byt ut trötta, gamla plantor mot nya och gödsla med väl mogen kogödsel som myllas ner i jorden runt plantorna så håller de sig kraftiga och friska. Täck mellan raderna och mot jordgubbsplantorna med marktäckväv – då slipper du en hel del ogräsrensning resten av sommaren och hösten.</p>
                                <p>I juli–augusti när vädret är varmt blir det lätt <strong>alger i vattendammen eller i dammtunnan</strong>. Plocka upp algerna med en finmaskig håv. För att hålla rätt pH-värde (6,8–7,5) och rätt näringsbalans i vattnet bör man vara försiktig med att mata fiskarna. För mycket foder ger näringsrikt vatten och bidrar till algtillväxten. I en större damm med växter finns det ofta tillräckligt med föda för fiskarna utan att de behöver matas. Ge inte heller för mycket växtnäring åt vattenväxter som odlas i vattenväxtkorgar.</p>
                            </div>
                        </div>
                    </div>
                </div>
            </div>
        </div>
    </body>
</html>
